[
    {
       "rok":"481",
       "udalost":"Založení Franské říše",
       "podrobnosti":"Franská nebo Francká říše, přesněji Království Franků (latinsky Regnum Francorum či Regne Franc), zkráceně Franky, Frankland (latinsky Francia) jsou historické názvy pro rozsáhlý státní útvar rozkládající se na území dnešní Francie, Německa, Nizozemska, Belgie, Švýcarska, částečně Itálie, Česka, Rakouska, Polska a Španělska. Na jeho počátku stáli: Merovech, Childerich I. a Chlodvík I., králové germánských Franků, jejichž moc stoupla zároveň s úpadkem moci římské říše. Chlodvík I. během své vlády (481-511) ovládl ostatní franské kmeny a rozšířil svou říši i o severní Galii. Franská říše, dočasně rozdělena mezi jeho čtyři syny, ovládla téměř celou Galii. Chlothar I. (511-561) říši sice opět sjednotil, po jeho smrti si ji však opět rozdělili čtyři synové, kteří zahájili bratrovražedné boje, jež královskou moc oslabovaly. S úpadkem moci franských králů rostla moc šlechty a majordomů, kteří na sebe strhávali stále více kompetencí. V poslední čtvrtině 7. století byl nejsilnějším majordomem Pipin II., jenž porazil roku 687 vojsko neustrijského krále a jeho majordoma. Pipin II. Merovejcům sice královský titul ponechal, faktickou mocí však disponoval on a jeho následníci. Jeho syn Karel Martel vítězstvím nad muslimy v bitvě u Tours roku 732 prokázal svou sílu, jež se hodila papeži proti Langobardům. Sbližování s římskou kurií pokračovalo také za jeho syna Pipina III., kterého nakonec papež korunoval franským králem.",
       "url":"https://cs.wikipedia.org/wiki/Fransk%C3%A1_%C5%99%C3%AD%C5%A1e"
    },
    {
       "rok":"1337",
       "udalost":"Stoletá válka s Anglií",
       "podrobnosti":"Stoletá válka byl konflikt mezi Anglií a Francií v letech 1337–1453. Hlavní příčinou byl spor o postavení anglického krále ve vévodství Guyenne na jihozápadě Francie a v hrabství Ponthieu na severu Francie. Jako záminka Angličanům posloužilo odmítnutí nástupnictví anglického krále Eduarda III. na francouzský trůn po vymření hlavní francouzské královské dynastie. Argumentovali rovněž problémy ve Flanderském hrabství, které sice bylo významným anglickým obchodním partnerem, ale francouzský král tam měl značný vliv. Případně také tím, že Francie podporovala Skotsko, které přitom dlouhodobě a opakovaně bylo v konfliktu s anglickou monarchií. Válka skončila tím, že Angličané ztratili všechna francouzská území (která před válkou vlastnili) kromě Calais a Normanských ostrovů. Ačkoliv je od 19. století pro tuto válku zažito označení stoletá, trvala fakticky celých 116 let. Nešlo však o nepřetržitý sled bojových akcí, ale o střídavá období prudkých bojů následovaná roky příměří, což je ostatně pro středověké války relativně běžné. Z toho důvodu bývá válka často členěna na několik fází. Pro české dějiny je válka známá například i tím, že jako její součást proběhla roku 1346 bitva u Kresčaku, kde na straně Francie bojoval český král Jan Lucemburský. Bitva skončila vítězstvím Anglie a smrtí Jana Lucemburského, kterého následně na českém trůně vystřídal jeho syn Karel.",
       "url":"https://cs.wikipedia.org/wiki/Stolet%C3%A1_v%C3%A1lka"
    },
    {
       "rok":"1572",
       "udalost":"Bartolomějská noc",
       "podrobnosti":"Bartolomějská noc (francouzsky Massacre de la Saint-Barthélemy) je termín označující masakr hugenotů ve Francii v srpnu 1572. Násilnosti vypukly v noci ze 23. na 24. srpna toho roku, tedy v době noční vigilie, římskokatolické oslavy svátku svatého Bartoloměje. Mezi prvními zavražděnými byl předák hugenotů, admirál Gaspard de Coligny. Hromadné vraždění započalo v Paříži pod přímou patronací panujícího krále Francie Karla IX. z rodu Valois a jeho matky, Kateřiny Medicejské. Z Paříže se vlna násilí rozšířila do dalších měst a na venkov a během dalších týdnů si vyžádala tisíce obětí.",
       "url":"https://cs.wikipedia.org/wiki/Bartolom%C4%9Bjsk%C3%A1_noc"
    },
    {
       "rok":"1789",
       "udalost":"Velká francouzská revoluce",
       "podrobnosti":"Velká francouzská revoluce je označení pro období dějin Francie mezi lety 1789 a 1799, tedy zhruba od svolání generálních stavů králem Ludvíkem XVI. do uchopení moci Napoleonem Bonapartem. Tehdejší absolutní monarchie ve Francii byla během ní nahrazena „vládou lidu” a republikánstvím; začalo krvavé pronásledování katolíků a všech odpůrců nových pořádků. I když se Francie po pádu první republiky Napoleonovým státním převratem zmítala 75 let mezi republikou, císařstvím a restaurací někdejšího království, revoluce přesto znamenala definitivní konec pro starý režim. V lidových představách zastiňuje i následující revoluce z let 1830 a 1848. Obecně je vnímána jako hlavní přelomový bod evropských kontinentálních dějin, znamenala přechod od absolutismu k občanství a ustavení lidu jako hlavní politické síly. Kromě toho však také zrodila moderní politický teror.",
       "url":"https://cs.wikipedia.org/wiki/Velk%C3%A1_francouzsk%C3%A1_revoluce"
    },
    {
       "rok":"1815",
       "udalost":"Bitva u Waterloo",
       "podrobnosti":"Bitva u Waterloo (současníky nazývaná bitvou u Belle Alliance či Napoleonem pojmenovaná bitvou u Mont-Saint-Jean) se odehrála v odpoledních a podvečerních hodinách neděle 18. června 1815 asi 20 km jižně od belgické metropole Bruselu. Francouzská armáda císaře Napoleona I. zde utrpěla drtivou porážku od části vojsk Sedmé koalice evropských panovníků, reprezentované sbory anglo-batavské armády polního maršála vévody z Wellingtonu a pruským vojskem pod velením polního maršála Blüchera. Pro francouzského panovníka se bitva stala jedním z jeho posledních vystoupení v roli vojevůdce, stratéga a hlavy státu, pro Evropu znamenala ukončení napoleonských válek. Přestože se spojencům podařilo dosáhnout generálního vítězství, průběh tažení hrál spíš v jejich neprospěch. 16. června utrpěli porážky v bitvách u Ligny a Quartre-Bras a byli nuceni se odděleně stahovat k belgické metropoli. Britský maršál však druhého dne ústup zastavil a zaujal výhodné postavení na svahu v krajině kolem Waterloo, kde přes noc vyčkal na útok nepřítele. Po promarněném dopoledni pak Napoleon podnikl opakované útoky na střed jeho pozic, avšak francouzští vojáci byli za oboustranně vysokých ztrát pravidelně obraceni na ústup. Kolem 16:00 hodin se k Britům začaly připojovat první pruské jednotky, které s přibývajícím množstvím, po necelých čtyřech hodinách tlaku na protivníkovo pravé křídlo, obrátily francouzské vojsko na útěk. I když Napoleon ve svých memoárech přičítal vinu za debakl neschopnosti svých maršálů, byla spíš souhrou desítek selhání jak císaře samotného, tak jeho podřízených, ale stejnou měrou i okolností a schopnostmi jeho protivníků.",
       "url":"https://cs.wikipedia.org/wiki/Bitva_u_Waterloo"
    },
    {
       "rok":"1870",
       "udalost":"Třetí Francouzská republika",
       "podrobnosti":"Třetí republika byl politický režim ve Francii v letech 1870–1940. Vznikla na troskách druhého císařství, které se zhroutilo po porážce v prusko-francouzské válce a zanikla po porážce nacistickým Německem v průběhu druhé světové války. Třetí republika se udržela ze všech režimů počínaje francouzskou revolucí nejdéle – 70 let, a to navzdory nejrůznějším krizím, z nichž nejznámější jsou dreyfusova aféra, skandál okolo Panamského průplavu nebo první světová válka. V období třetí republiky se výrazně rozšířilo francouzské koloniální panství. Vietnam spolu s Kambodžou a Laosem tvořily roku 1887 Francouzskou Indočínu. Roku 1881 byl v Tunisku ustanoven protektorát, pod francouzský vliv se dále dostala rozsáhlá území v severozápadní Africe na území dnešní Mauretánie, Senegalu, Guineje, Mali, Pobřeží slonoviny, Beninu, Nigeru, Burkiny Faso, Čadu, Středoafrické republiky a Republiky Kongo. Roku 1912 se francouzským protektorátem stalo také Maroko. Po první světové válce se rozrostla koloniální říše o bývalé německé kolonie Togoland a Kamerun a osmanské državy Sýrii a Libanon, spravované jako mandátní území Společnosti národů. Pro třetí republiku je také charakteristické období známé jako Belle Époque, období poklidných let na přelomu 19. a 20. století, ukončené až první světovou válkou.",
       "url":"https://cs.wikipedia.org/wiki/T%C5%99et%C3%AD_Francouzsk%C3%A1_republika"
    }
 ]